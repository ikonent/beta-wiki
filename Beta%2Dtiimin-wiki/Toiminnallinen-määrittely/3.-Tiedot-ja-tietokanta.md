#3.1 Tietosisältö
Ohjelman tietosisällöllä on tärkeä vaikutus ohjelman toimintaan. Tämän vuoksi ohjelman sisältämät tiedot ja niiden väliset yhteydet on määriteltävä tarkasti ja täsmällisesti. Eli tarkoituksena on selvittää mitä tietoja järjestelmä käsittelee. Tietokannan tarkka rakenne kuvataan vasta suunnitteluvaiheessa, eikä sitä siten esitetä tässä dokumentissa. Poikkeuksena tästä voi olla hyvin matalan tason järjestelmä tai järjestelmä jonka tiedetään käsittelevän tietoja juuri tietyllä tavalla.

Tietosisällöstä kokonaisuutena kuvataan ensin seuraavanlaisia asioita:
- tietosisältö korkealla tasolla sekä tietojen väliset yhteydet
- samaa tietosisältöä (voi siis olla tietokanta) käyttävät muut ohjelmistot tai järjestelmät
- tukiohjelmisto (esim. varmistukset, toipuminen, testaus)
- ylläpito-, varmistus- ja suojausnäkökohdat

**Tietosisältö ja tietojen väliset yhteydet voidaan kuvata tässä käsitekaavion avulla. Käsitekaavio on ER-, OMT-oliokaavio, UML-luokkakaavio tms. kaavio, joka kuvaa tietosisällön käsitteellisellä tasolla.** Siis ei kuvaa toteutusta, vaan “mallintaa“ reaalimaailmaa. Käsitekaavio myös selitetään yleisellä tasolla sanallisesti tässä yhteydessä (lähinnä suhteet), mutta tarkempi tietosisällön kuvaus on alaluvuissa tietohakemiston muodossa. 

Määrittelydokumentissa tiedot on esitettävä sillä tarkkuudella, että suunnitteluvaiheessa on selvillä vähintään tietojen perusrakenne ja niiden väliset yhteydet. Tavoitteena on todellisuutta (ei toteutusta) täydellisesti (koko sovellusalueen tietosisältö ja piirteet) kuvaava, luettavassa muodossa oleva esitys tietosisällöstä.

Tässä luvussa kuvataan siis jokainen yksilötyyppi (=entity, =tietokokonaisuus, =käsite), yksilötyyppien väliset suhteet sekä yksilötyyppeihin ja suhteisiin liittyvät ominaisuudet (=attribuutit, =yksittäiset “kentät“, =yksittäiset tiedot). Jokainen yksilötyyppi ja sen ominaisuudet kuvataan omassa alaluvussaan kuten kohdassa 3.1.1 on esitetty. Mikäli suhteilla on ominaisuuksia, niille voi tarvittaessa tehdä esimerkiksi oman alaluvun.

Tässä luvussa on myös syytä mainita esimerkiksi, jos tiedot pidetään tallessa levyllä, tai vain keskusmuistissa (ei tallenneta ajon jälkeen).  Samoin tietohakemistossa käytetyt merkinnät tulee selostaa (satunnaista lukijaa varten); mitä tarkoittavat esimerkiksi (sulkumerkit) ÄÅ äå ö @ = + ...

## 3.1.1 Yksilötyyppi X (kukin alalukunaan)
Yksilötyypit kuvataan niiden ominaisuuksien avulla. Jokaisesta ominaisuudesta kerrotaan:

- tyyppi (kirjain, teksti, desimaaliluku...)
- koko (pituus, tila jonka se vie. Esim. 8 merkkiä tai jos tiedetään kuvattavan tiettyä tietokantaa, voidaan käyttää sen vakiotyyppejä.)
- selite (mikä tieto on kyseessä, ei kaikilla pakollinen)

Esimerkki tietohakemistosta.

Lisäksi tarvittaessa kuvataan ominaisuuksien käsittely- ja laskenta­säännöt sekä päivityskriteerit ja -tavat. Esimerkiksi seuraavasti:

- “Projektin kestoa ei tallenneta erikseen vaan se lasketaan kaavalla Loppupvm - Alkupvm“.
- “Hakijan tunnus tuotetaan automaattisesti tällä ohjelmalla ja sitä saa päivittää vain tämä ohjelma.“

Tämä tietohakemisto on kuvattava jossakin järkevässä järjestyksessä, esimerkiksi ominaisuuksien sisällön mukaan tai aakkosjärjestyksessä. (Tilanteen mukaan mikä vaikuttaa järkevimmältä, eli miten tiedot löytyvät helpoimmin.)
# 3.2 Käyttöintensiteetti
Käyttötiheys arvioidaan pahimman tapauksen mukaan. Esimerkiksi “Yhtäaikaisia käyttäjiä on arkisin keskipäivällä enintään 50, muina aikoina keskimäärin 10. Kukin käyttäjä tekee hakuja enintään 10 kpl minuutissa, keskimäärin 3 kpl“. Tuon perusteella järjestelmä mitoitetaan pahimman tapauksen mukaan eli sen on suoriuduttava minuutin sisällä 50 yhtäaikaisen käyttäjän 10 tiedonhausta (vasteajan puitteissa). 

Esimerkkejä: 
- Ohjelmaa käytetään päivittäin klo 09-16 välillä eikä lainkaan muulloin.
- Ohjelmaa käytetään 10 minuutin välein.
- Ohjelman suoritus käynnistetään klo 23:05 joka päivä.

(Vasteajat ilmoitetaan kohdassa 6.1.)

# 3.3 Kapasiteettivaatimukset
Kapasiteetti eli tiedonkäsittelykyky. Mm. minkälaisista tietomääristä järjestelmän tulee selvitä. Esimerkiksi: “Järjestelmässä on tallen­nettuna maksimissaan 3000 hakijan tiedot.“

Vaatimuksia, joilla pyritään estämään, että systeemi ei sekoa jos syötteitä tai palvelupyyntöjä tai tapahtumia tulee tiheään tahtiin tai tietoa paljon. 