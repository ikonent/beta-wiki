# 4.1 Yleistä (tai joku muu sopiva otsikko)
Tässä voidaan mainita kaikille toiminnoille yhteiset asiat, esim. tietyt näppäintoiminnot (Esc, Alt-F4, ^C (CTRL-C), !sh, ^Z, F1...). Eli on otettu kantaa ovatko tuollaiset "vakionäppäimet" käytössä vai eivät. Samoin skandinaavisten merkkien tuki, onko vai ei. Ovatko isot ja pienet kirjaimet samanarvoisia. Voidaanko ohjelmaa käyttää yhtä hyvin hiirellä kuin näppäimistöllä. Tiedostonimien pituus. Älkää käyttäkö sekalanguagea (esim. painonapit ikkunassa "Jatka" ja "Exit").

Yleisesti voi jo tässä alussa ottaa kantaa (tai kullakin kohtaa myöhemmin. pääasia että nekin tulevat mainittua) mm. seuraaviin seikkoihin; ikkunan koon muutos, ikkunan siirto, oletusarvopainonapit, rivinsiirtoko kuittaa, ylipitkän tekstin syöttö tekstikenttään. Sopivassa kohdassa otetaan myös kantaa ohjelman kielisyyteen (dokumentit, koodin kommentit, käyttöliittymä).

# 4.2 Järjestelmän toiminnot
Ohjelman toiminnot voidaan kuvata esimerkiksi hierarkisesti tietovirtakaavioiden avulla. Näin ohjelma saadaan pilkotuksi riittävän pieniksi palasiksi ja kaikki halutut ominaisuudet tulee käytyä läpi. Mikäli tietovirtakaavioita käytetään, tässä on oikea paikka tason yksi tietovirtakaaviolle (nollataso on liittymäkaavio), jonka avulla ohjelman kuvaus voidaan sitten jakaa sujuvasti alalukuihin. Tietovirtakaavion lisäksi ohjelman toimintoja voidaan kuvata tässä tapahtumalistan (käyttäjän/systeemin) avulla. Myös esimerkiksi näyttökartta (valikkohierarkia, navigointikaavio) on hyvä apu ohjelman toiminnallisuuden hahmottamisessa.

Määrittelyvaiheessa kiinnitetään myös käyttöliittymä, jotta se olisi suunnittelussa ja toteutuksessa selvillä. Käytännössä juuri käyttö­liittymä kuitenkin muuttuu usein suunnittelun ja toteutuksen aikana, kun käyttäjät näkevät “todellisen tilanteen“ paremmin. Niinpä käyttöliittymä voikin olla järkevää kuvata tarkasti jossain muualla kuin tässä dokumentissa (esimerkiksi käyttöohjeessa). Tällöin tämä dokumentti painottuu nimenomaan toimintojen kuvaamiseen ja käyttöliittymästä kuvataan tässä lähinnä toimintojen kuvaamisen kannalta tärkeät osat ja periaatteet. 

Mikäli käyttöliittymä kuvataan tässä dokumentissa, niin olennaisia asioita ovat mm. näytöt, ikkunointi, grafiikka, komennot, näppäimistö, raportit. Huomioitavaa näytöllä ovat mm. miten mahdollinen vieritys toimii, miten käyttäjä tietää onko tietoja näytön ulkopuolella (eli onko vieritystarvetta), onko minkäänlaisia opasteita, entä virhe­ilmoi­tukset ja toiminta niiden jälkeen, mahtuvatko kaikki tekstit todellakin näytölle ja kenttiin. Samoin tulostuksen kanssa jos sellainen ohjelmassa on.

Käyttöliittymäkuvien ei tietenkään tarvitse olla millään piirros­ohjelmalla tehtyjä vaan voi ne kuvata erinäköisenä tekstinäkin, koska onhan valikoissa ja graafisissa näytöissä tekstikenttiä. Kuviin kannattaa sijoittaa esimerkkitekstejä mahdollisimman todellisista tilanteista.

Ohjelman toiminnot tulee käydä läpi yksityiskohtaisesti yksi kerrallaan siten että jokainen toiminto esitetään omassa alaluvussaan. Tämä helpottaa viittaamista ja antaa asiakkaalle mahdollisuuden tarkistaa ovatko kaikki vaaditut ominaisuudet  määritelty.

## 4.2.1 Toiminto X (Kukin omana alalukunaan)
Toiminnot voidaan usein kuvata hierarkisesti, jolloin kuvatulla toimintokokonaisuudella on alakohtia. Nämä alakohdat on hyvä kuvata omina alalukuinaan. Esimerkiksi tässä otsikkotasolla kuvattaisiin järjestelmän toimintokokonaisuutta esittämällä tason kaksi tietovirtakaavio ja selittämällä se yleisellä tasolla. Tietovirtakaavion prosessit taas voitaisiin kuvata kukin omassa alaluvussaan.

Toimintoja kuvattaessa mitään "itsestäänselvyyksiä" ei saa unohtaa mainita. Toimintojen kuvaus voidaan kirjoittaa joko jäsennellysti (kuten hakuopas) tai vapaamuotoisena tekstinä (kuten käyttöohje), tilanteen mukaan. Esimerkkejä kannattaa viljellä (voivat olla myös käyttöohjeessa, jolloin niihin viitataan tästä). Yksittäisten toimintojen kuvaus voidaan jäsennellä seuraavasti:

- toiminnon kuvaus (myös esim. voiko rivinsiirto (enter, return) korvata jonkin muun toiminnon)
- tarkoitus
- syötteet (mitä, mistä, paljonko, yksikkö, sallitut arvot)
- käsittely (tarkistukset, toimintaan vaikuttavat parametrit, käsittelysäännöt)
- tulosteet sekä
- virhetilanteet (miten toimitaan, miten ilmoitetaan käyttäjälle, mitä tehdään virhetilanteen jälkeen). 